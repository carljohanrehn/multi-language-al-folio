---
layout: post
title: Från hav till fjäll i Bohuslän
date: 2022-08-24 17:42:54
tags: 
  - Bohuslän 
categories: 
  - Mot väster- och österhav
---

Jag vaknar i dagningen &mdash; en februarimorgon i Fjällbacka. Det har snöat i natt, och utanför fönstret har jag en vit och järngrå vintervärld, bergen, bryggan, några fiskebåtar, som går ut genom den halvt hopfrusna isrännan. Det är trålare på väg till sin fiskeplats utanför Väderöarna. Rännan löper ut i öppet vatten vid Valö.

Trålarna försvinner, en efter en, bortom öarna. I stället dyker där fram en liten fiskebåt på ingående. En pojke på bryggan vet besked: det är skolbåten; den kommer från öarna med fyra barn ombord. Skolskepparen, som får vänta hela dagen, medan ungdomen fostras i vetandet, har god tid med mig. Han är en gammal fiskare som vet allt om skärgården och gärna berättar.

Det är samma bekymmer här som i Östersjöns skärgårdar, samma avfolkning på öarna, samma utdöende. På hans egen hemö, Dyngön, står tredjedelen av alla hus tomma; de hyser bara sommargäster ett kort tag i juli, augusti. Ungdomen försvinner eller dras till det fåtal stora fiskelägen som alltjämt förkovras. Fjällbacka, nu ganska obetydligt, har en märklig historia; det var länge ett av bohuskustens förnämsta lägen. Under 1700-talets mäktiga sillfiskeperiod fanns det salterier och trankokerier här under berget, och 1800-talets stora period gav upphov åt en konservindustri i mera modern mening. Min sagesman tror sig veta att firman Gustaf Andersson i Fjällbacka var den första i hela Sverige som lade in ansjovis.

En liten minnesbild av annan art får jag också till livs: i backen intill hamnen satt om somrarna Alfred Wahlberg och gjorde skisser av fiskebryggan och de gamla magasinen från 1700-talet, som då ännu fanns kvar. Dessa skisser var kanske det första friluftsmåleri som överhuvud förekom i Bohuslän. En romantisk, tysk måne lyser visserligen över berg och vatten på hans stora bravurstycke &#8220;Mån sken, motiv från Fjällbacka&#8221;, men fiskebryggan ser hal och ruggig ut, och det hela luktar tran, det innehåller betydligt mer än de små nätta artisterier som efter den tiden har producerats på löpande band i Bohuslän.

Det är bistert i luften. Snön ryker. Men värre kan det vara; skolskepparen berättar att isen en hård vinter låg fast ända till Väderöarna; då gick rävar ditut, blev kvar efter lossningen och råkade i bitter nöd. Den sista, som man inte hade kommit åt, svälte ihjäl och blev funnen, utmagrad, nerfallen i en klova.

Dagen går, en snötjock senvinterdag med starkt ljus genom det gråvita. Och så, långt om länge, mot skymning och kväll, kommer trålarna i hamn. Det hela är en ståtlig, kärv syn &mdash; isrännan djup svart i det arktiskt vita, de starka båtarna, som stångar sig fram mellan flaken, in till bryggan. Det enda som lever och rör sig i hela detta kustband, det finns i känningen med vattnet. Jorden, landbacken sover, det är tyst över bergen, men kring bryggor och båtar står en dunst av fruktbart liv, ett sorl av vakna, skarpa röster, ett stim av människor och vitfågel. Vi befinner oss på en karg kust mot ett rikt vatten, ett av de mest givande av alla jordens hav. Fisken &mdash; torsk, lyrtorsk, rödspätta, sandskädda, ulk &mdash; hopad på däcken i högar, i travade lådor, färgrik, färsk, slemmig, den animala lukten, stämningen som är dämpat upprymd, men har sin lust av fångst och rov, allt detta är uråldrigt. Det är fångstmännens hemkomst till lägret, till hyddor och kvinnor. Sagan börjar vid stranden. Och dagens strand är ny.

