---
layout: post
title: Kring Hammarsjön
date: 2022-03-04 17:23:56
description:
tags: Skåne
categories: 
  - Den svenska södern
---

Det ligger en ålsump uppdragen på kajen vid Åhus. De små böljor som kluckar mot kajen är Helgeå, färdig att förenas med Östersjön. Ålsumpen är en bra sittplats med förträfflig utsikt. I öster har jag fria horisonten, i söder under solen ett grönt marskland, i norr sand, vit sand i låga revlar. Det sköljer friskt därute, en sprutande, dånande bränning. Men den lille strandpiparen, sandrullingen, som springer &mdash; &#8220;rullar&#8221; &mdash; ett stycke på sanden, stannar för att lyssna och rullar igen, han är skapt att höra genom detta brus de finaste ljud, det minsta kraspande därnere under sandens yta av de små skridfän som osynliga rör sig i sina gångar; de passar honom till middag.

Intill ån, vid yttersta kröken stod Åhus, borgen, nu en tung ruin med vackert tecknade rundbågar i borgstugan. Detta fasta hus var hamnens värn genom blodiga sekel, försvaret mot fribytare på Östersjön.

I den breda djupa åmynningen befinner sig hamnen, en naturlig, ypperlig sådan, östra Skånes enda goda hamn. Små och stora lastångare, en lång rad moderna lyftkranar tecknar konturerna av en ansenlig skeppsfart. Här lastas plank, svart granit, mjöl, spannmål, ytong, stenkol. En vacker bukig skuta tar in last av mjöl; det är Orkney av Skärhamn &mdash; enkelt sköna namn som tänder fantasien. Marie Rüsch av Hamburg lastar ur; gripskopan gräver därnere i skrovet, tar munnen full av svarta kol, det rasslar mellan tänderna. Kranarmen svänger.

Bortom hamnbyggnaderna ser jag kyrkans tunga torn. Det markerar medeltidsstaden, som låg där inom vallgrav och murar. En rörlig, stormig historia på det gamla Danmarks tusenåriga front mor grannen i norr ger rymden över den idyll som nu är Åhus med kullerstensgator och fläderdoft och frodiga tobakslyckor kring kyrkan.

Förr i världen kunde man färdas på Helgeå ända upp till Kristianstad. Men år 1775 inträffade en händelse som i ett enda slag för ändrade det hela: Helgeå bröt sig en ny fåra till Östersjön. Den gamla strandvallen, ett minne av stenålderns hav, blev genomskuren av det strömmande vattnet i en mäktig högflod, och ån grävde sig mellan sanddynerna rätt utåt, till havet. Denna naturkatastrof sänkte vattenytan i det nedre loppet två tredjedels meter. Det betydde att den gamla åmynningen, den viktiga hamnen vid Åhus, inte längre var någon åmynning. Vattenvägen upp till Kristianstad var bruten. En visserligen anspråkslös sjöfart med mindre båtar och med pråmar, som varpades upp, hade ända till 1775 haft sin ändpunkt vid Långebro under stadens vallar. En sådan vattentrafik var ännu på 1700-talet av stort värde. Det plötsliga avbrottet blev kännbart, och nu vidtog ett arbete som resulterade i en av Sveriges äldsta kanalanläggningar: från ett lämpligt ställe i ån grävde man en ränna på ett par kilometer till en punkt, där den gamla mynningsarmen alltjämt höll vatten och gav fri väg till Åhus och havet. Denna kanal, kallad Graften, är nu sedan länge ur bruk, halvt igenslammad, nästan glömd.

1775 års plötsliga naturförändring var en omskapelse av ett stort stycke land och vatten. Strax innanför det breda dynbältet och den gamla strandvallen &mdash; där nu landsvägen går fram &mdash; hade funnits ett par stora grunda sjöar, Egeside sjö och Yngsjön, uppdämda just av dessa strandbildningar. När nu ån bröt igenom och vattenståndet sänktes, blev detta liktydigt med en förvandling av de båda sjöarna till kärrängar och träsk; de kallas på generalstabskartan F. d. Egeside sjö och Yngsjösjön &mdash; det sista säkert en tråkig kartografkonstruktion.

Den nya åmynningen är ett sandrike, men sanden är gömd under gräs och skog. Under träden ser man rader av branta kullar; det är sovande dyner. Och så, med ens, ligger stranden svidande vit mot en blå halvcirkel. Ren, stor, enkel är denna strand. En fiskebåt med ankare i sanden, uppdragen så högt att bränningen inte når upp. En torkställning med fladdrande nät. Och för övrigt Östersjön i en grann bukt &mdash; Hanöbukten ända ner mot Stenshuvud. Det är fin, mjuk sand, en plage som vore värd miljoner vid ett varmare vatten men vetter mot ett kallt hav, där västanvinden, sommarvinden från land blåser ut det solvärmda ytvattnet, så att djupens kalla flöden väller in.

Stranden vid åmynningen är nästan jungfrulig. Några sommarstugor, som ser ut att vara hopspikade av lådbräder, fattiga försök av folket i Nifelhem att fånga den sol som gömmer sitt ansikte, några bilar bland strandråg och sandstarr i en rivande blåst &mdash; det kan inte slå sönder renheten, kärvheten över denna kust som i alla himmelens väder mår ganska gott och trivs med sin ensamhet.

Från strandvallen med landsvägen ser man in över vasshavet. Långt därborta gömmer sig Graften. Det roade mig att söka upp denna vattenväg som gjorde tjänst ännu vid mitten av 1800-talet. Från Yngsjö by följde jag en liten väg intill resterna av Yngsjön. Efter en kilometers promenad nådde jag den punkt där Helgeå i gamla tider måste ha löpt ut ur sjön. Nu fanns här ingen å; det forna loppet var markerat av en svag sänka fylld av allehanda kärrväxter, vass och vide.

Ytterligare ett kort stycke, och vid sidan av vägen öppnar sig kanalen sådan den nu är, halvt igenvuxen av grodblad, vita näckrosor, pilblad, vass och jättegröe. Det är en vattenidyll, där trollsländorna blixtrar och frasar i stillheten och Dolomedes, den stora vattenspindeln, kan jaga i fred över mattan av andmat. Betydliga jordbankar utmed kanalen, nu övervuxna med lövskog, vittnar om det myckna arbete som på sin tid har nedlagts här. Vattnet flyter sakta i den övergivna Graften men ger trots allt några levande droppar åt den gamla mynningsarmen.

Hur många svenskar har klart för sig att de tre nedersta milen av Helgeås lopp med Araslövsjön, Hammarsjön, Egeside sjö och Yngsjön ger plats i landskapet, fristad och liv åt ett stycke natur utan fulltonig motsvarighet i hela detta land?

<div class="row mt-3">
    <div class="col-sm mt-3 mt-md-0">
        {% include figure.html path="assets/img/140-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
    Hammarsjön, Kristianstads vattenrike: stilla höstdag vid Ekenabben.
</div>

<div class="row mt-3">
    <div class="col-sm mt-3 mt-md-0">
        {% include figure.html path="assets/img/141-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
    Hammarsjön, Kristianstads vattenrike: dimma över Åsums ängar.
</div>

